Mál 2/2017
Erindi: Björn Ragnar Björnsson
Nafn annarra aðila að ágreiningnum (ef við á)
Kjördæmisráð (eða kosningastjórn eða hvað það heitir) Reykjavíkurkjördæma
Úrskurðunaratriði Ég fer fram á að höfnun á því Einar Steingrímsson geti tekið sæti á
framboðslista í samræmi við niðurstöðu prófkjörs sé hnekkt.
Rökstuðningur
Vegna misskilnings sagði Einar sig frá lista í Reykjavík að loknu prófkjöri 30. Sept. 2017.
Misskilningurinn var fljótt leiðréttur og reyndi þá Einar að afturkalla afsögn af lista en því var
hafnað. Þó voru varla liðnar nema einhverjar mínútur frá því að úrslit prófkjörs voru
opinberlega kunngjörð og ekkert um þessa afsögn orðið að opinberum
upplýsingum. Kjördæmisráð hefði mátt og átt að vita að ástæður sem Einar gaf voru á
misskilningi byggðar og það eitt hefði átt að duga til að Einar gæti séð sig um hönd en fleira
kemur til.
Í fyrsta lagi er ákvörðun kjördæmissráðs umfram meðalhóf, það er að segja úr skala við
tilefnið.
Í öðru lagi er ákvörðunin í beinni andstöðu við niðurstöðu prófkjörsins en hún lýsir
sameiginlegri niðurstöðu Pírata um hvernig framboðslistar skuli skipaðir. Ákvörðunin er því
andlýðræðisleg.
Í þriðja lagi eru menn komnir út í kuldann (af listanum) of hratt og af of litlu tilefni miðað við
umstangið, seremóníur, vinnu og álag vegna prófkjörsins. Þetta ferli sem leiddi til að Einar
telst hafa hafnað sæti á framboðslistanum hefur allt verið um garð gengið um það bil sem
úrslit voru kynnt opinberlega og/eða litlu síðar. Í stuttu máli þá skortir formfestu, möguleika á
málsskoti og endurskoðun í þetta afsagnarferli. Það skýtur mjög skökku við að það dugi svo
að segja að depla auga til að niðurstaða prófkjörs sé að engu hafandi.
Ef málið snýst um að haft hafi verið samband við frambjóðendur aftar á listanum og þeir
verið búnir að játa uppfærslu, þá væri verið að taka hagsmuni þeirra frambjóðenda fram yfir
vilja kjósenda, fram yfir lýðræðið ef ákvörðunin á að standa.
Þetta mál sýnir að það þarf að gera reglur um úrvinnslu á niðurstöðum prófkjörs mun
skýrari. Það þarf að líða einhver lágmarkstími (24 – 48 tímar sting ég upp á) frá lokum
prófkjörs þar til afsagnir séu teknar til greina. Það þarf að skýra nánar hvað formsatriði þarf
að uppfylla til að segja sig af lista, á það að vera nóg með símtali, tölvupósti, facebook-skeyti
eða á frambjóðandinn að framkvæma afsögnina sjálfur í kosningakerfi Pírata? Þá virðist mér
blasa við að frambjóðendur þurfa að hafa “umboðsmann” af einhverju tagi við þessa
úrvinnslu, einhvern sem á möguleika á yfirsýn eða eftirfylgni með þeim málum sem upp
koma.
Hallann af nú augljósum vanköntum á ferlinu frá prófkjöri að framboðslista má ekki láta
kjósendur bera, má ekk láta lýðræðið gjalda fyrir.

Það eru hagsmunir allra Pírata að lýðræði sé ofar makki við frambjóðendur. Það eru
hagsmunir Pírata að niðurstaða prófkjörs standi ef á henni eru ekki augljósir hnökkrar. Það
eru hagsmunir okkar allra að Einar Steingrímsson sé í framvarðasveit sem og kom í ljós í
prófkjörinu.
Mér líður að vissu leiti svipað með úrskurð kjördæmisráðs í máli Einars Steingrímssonar eins
og eftir að Hæstiréttur úrskurðaði að kosningar til Stjórnlagaþings væru ógildar.
Ég tel að allt ofangreint sé brot af þeim rökum sem eiga að leiða til að ákvörðum um að Einar
Steingrímsson taki ekki sæti á framboðslista í samræmi við niðurstöður prófkjörs sé
úrskurðuð ógild.
Ég tel að sú úrvinnsla á niðurstöðu prófkjörs, þ.e. að pressa að frambjóðendur strax um að
taka afstöðu til niðurstöðunnar, að vita ekki að málssástæður Einars væru á misskilningi
byggðar og síðan að hafna því að hann gæti skipt um skoðun séu í bága við greinar 1.1 , 1.2,
1.3 og 1.4 í grunnstefnu Pírata. Ég tel því að málsmeðferðin og ákvörðunin standist ekki.
Afrit Lagagreina sem málið varðar
8.1. Ágreining um framkvæmd, túlkun og brot á lögum þessum skal vísa til úrskurðarnefndar
sem úrskurðar í málinu.
8.2. Úrskurðarnefnd er skipuð þremur félagsmönnum og skulu þeir kosnir á aðalfundi ár
hvert auk tveggja varamanna. Fulltrúar í úrskurðarnefnd skulu ekki gegna öðrum
trúnaðarstörfum fyrir flokkinn á meðan þeir sitja í úrskurðarnefnd.
8.3. Úrskurðarnefnd úrskurðar sjálf um hæfi sitt og einstakra nefndarmanna í hverju máli
fyrir sig. Varamaður tekur sæti í nefndinni þegar um vanhæfi aðalmanns í tilteknu máli er að
ræða.
8.4. Úrskurðarnefnd tekur ákvarðanir aðeins í samræmi við lög félagsins og landslög.
8.5. Komi upp grunur um saknæmt athæfi skal úrskurðarnefnd vísa málinu til lögreglu.
8.6. Komi upp ágreiningur um brottrekstur skal úrskurðarnefnd úrskurða um málið.
8.7. Úrskurður úrskurðarnefndar er bindandi.
Grunnstefna Pírata fyrsti kafli:
1. Gagnrýnin hugsun og upplýst stefna
1.1 Píratar leggja áherslu á gagnrýna hugsun og vel upplýstar ákvarðanir.
1.2 Í þessu felst að Píratar móti stefnu sína í ljósi gagna og þekkingar sem er aflað óháð því
hvort tillaga virðist í fyrstu æskileg eða ekki. Afstaða Pírata til hugmynda er óháð því hverjir
talsmenn hennar eru.
1.3 Fyrri ákvarðanir Pírata þurfa alltaf að geta sætt endurskoðun.
1.4 Réttur einstaklinga til að leita þess að verða upplýstir skal aldrei skertur.

Málsmeðferð
Nefndinni barst kæra frá Birni Ragnari Bjarnarssyni þess efnis að Einar Steingrímsson hefði í
fljótfærni sagt sig af lista Pírata í Reykjavíkurkjördæmi og það er vilji Bjarnar að Einari verði
úthlutað aftur sæti sínu á listanum.
Þar sem ferlar í kringum þetta eru óskýrir mætti færa röksemdir fyrir því að Einar eða hver
sem er sem segir sig af lista gæti á hvaða tímapunkti fram að kosningum óskað eftir sæti sínu
aftur hafi hann ekki opinberlega sagt því lausu. Þetta er ekki tilfellið í máli Einars. Einar birti
ákvörðun sína á samfélagsmiðlum og sendi kjördæmaráði afsögn af lista í pósti sem
úrskurðarnefnd hefur undir höndum. Þetta gerir Einar samdægurs. Vinna er strax sett af stað
til að fylla í skarðið og var þeirri vinnu lokið þegar Einar vekur máls á því að honum hafi
mögulega orðið á.
Í umræðum um mál þetta varð úrskurðarnefnd að líta til þess að á engum tímapunkti frá
afsögn og fram til dagsins í dag hefur Einar krafist þess að þessari ákvörðun verði hnekkt.
Þvert á móti hefur Einar sætt sig við ákvarðanir kördæmaráðs. Það og skrifleg afsögn af
listanum auk tveggja yfirlýsinga þess efnis á samfélagsmiðlum um að hann uni ákvörðuninni
telur nefndin að sýni nægilega skýrt vilja hans til að málinu ljúki. Það er einnig skoðun
nefndar að þar sem frambjóðendur þurfa að tilkynna framboð sitt sérstaklega til
kjördæmaráðs þá hafi skrifleg úrsögn Einars mátt teljast eins lögleg úrsögn og hægt væri að
fara fram á.
Hvað ferla varðar þá er nefndin sammála Birni um að það vanti skýrari reglur um hvernig
fólk segi sig af lista og hvaða tímarammi ætti að vera til staðar sem umhugsunartími. Telur
nefndin að það sé ekki í hennar verkahring að koma með lausnir á þessu og vísar því þeirri
vinnu til framkvæmdarráðs með vísun í grein 1.1 og 1.3 um upplýsta ákvörðunartöku.
Úrskurður nefndar
Nefndin úrskurðar að Einar Steingrímsson hafi gert það nægilega skýrt fyrir
kjördæmaráði að hann ætlaði ekki að taka sæti á lista Pírata fyrir alþingiskosningar
2017. Kjördæmaráð fór þannig að engu leiti fram úr meðalhófi þar sem ráðið taldi sig
vera að vinna eftir löglegri úrsögn og sé þess vegna ekki að brjóta á greinum 1.1 til 1.4
um upplýsta ákvörðunartöku.
Nefndin leggur til að framkvæmdarráð stofni hóp til þess að skýra ferla og setja reglur
um úrsagnir af listum til kosninga við fyrsta hentugleika og klári þá vinnu fyrir
sveitastjórnarkosningar 2018.
Fyrir hönd úrskurðarnefndar
Gissur Gunnarsson
Júlíus Blómkvist
Lárus Vilhjálmsson

	

