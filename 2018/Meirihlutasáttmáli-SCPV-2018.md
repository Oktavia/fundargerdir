2018
2022

MEIRIHLUTA
SÁTTMÁLI.
Viðreisnar, Samfylkingarinnar, Pírata
og Vinstri grænna fyrir borgarstjórn
Reykjavíkur kjörtímabilið 2018 til
2022.

Við eigum öll að geta fundið
okkar stað í tilverunni
í Reykjavík.

EFNISYFIRLIT
01.		

Umhverfis-, skipulags- og samgöngumál		

bls 4 - 5

02.		Húsnæðismál							bls 6
03.		Velferð og lýðheilsa						bls 7 - 8
04. 		Skóla- og frístundamál						bls 9
05.		Atvinnumál og þjónusta					bls 10
06.		Fjármál og rekstur						bls 11
07.		Kynjajafnrétti og kjaramál					bls 12
08.		Mannréttinda- og lýðræðismál				bls 13
09.		

Menningar-, íþrótta- og tómstundamál			

bls 14 - 15

10.		Stjórnkerfi								bls 16

Reykjavík er falleg og lifandi borg í örum vexti. Við eigum öll að geta
fundið okkar stað í tilverunni í Reykjavík. Til að svo megi vera þarf að
hlúa að öllu því sem gerir borg og mannlíf aðlaðandi og eftirsóknarvert
þar sem við höfum jöfn tækifæri til lífs og leiks, vinnu og menntunar.
Það verður bæði að hlúa að því manngerða en líka náttúrunni og
dýralífinu.
Við sem myndum meirihluta fjögurra flokka: Samfylkingar, Viðreisnar,
Pírata og Vinstri grænna, höfum sammælst um að gera góða borg
betri. Við ætlum að leggja alúð við verkefnin framundan enda snerta
þau fólk og umhverfi beint, með einum eða öðrum hætti, og hafa áhrif
á líf okkar, heilsu og vellíðan.
Við ætlum að byggja öflugt og þétt borgarlíf fyrir okkur öll með nægu
framboði af húsnæði, sjálfbærum hverfum, heilnæmu umhverfi,
skilvirkum samgöngum, fjölbreyttu atvinnulífi og einfaldri, aðgengilegri
og lýðræðislegri umsýslu. Við ætlum að auka lífsgæði fólks og búa til
borg þar sem það er gott að vera og gera.
Við sem myndum meirihluta borgarstjórnar á kjörtímabilinu spönnum
breitt pólitískt litróf. Við höfum fjölbreytta sýn og ólíkar áherslur en
það sem sameinar okkur eru hagsmunir og lífsgæði borgarbúa og
skynsamleg uppbygging Reykjavíkur til framtíðar.
Að því marki stefnum við í þessum sáttmála.

kafli 01

UMHVERFISSKIPULAGSOG SAMGÖNGUMÁL
Við ætlum að fylgja eftir þeirri stefnu sem mótuð hefur verið í gildandi
Aðalskipulagi Reykjavíkur og leggja áherslu á blandaða þétta byggð. Við ætlum
að klára hverfaskipulag fyrir sem flest hverfi borgarinnar.
Við ætlum að gera Laugaveginn að göngugötu allt árið og fjölga göngusvæðum
í Kvosinni. Við endurhönnun gatna og annars borgarrýmis verða gangandi
og hjólandi vegfarendur settir í forgang og sérstök áhersla verður lögð á
fjölbreyttan trjágróður.
Við ætlum að hlúa að grænum svæðum, fjölga matjurtagörðum og vernda
líffræðilegan fjölbreytileika í borgarlandinu. Staðinn verður vörður um
vatnsverndarsvæði og aðgengi aukið að hreinu vatni í borgarlandinu.

Áfram verður unnið að Borgarlínu, skipulagsvinnu vegna fyrsta áfanga hennar
lokið og framkvæmdir hafnar. Samningum verði náð við ríkið um Borgarlínu og
aðrar nauðsynlegar fjárfestingar til að létta á umferðinni og breyta ferðavenjum.
Við ætlum að bæta strætó. Við viljum að börn 12 ára og yngri fái frítt í strætó
í fylgd með fullorðnum. Tíðni á helstu stofnleiðum verður aukin í 7,5 mín á
háannatímum í samstarfi við önnur sveitarfélög á höfuðborgarsvæðinu.
Samþykkt verður ný bílastæðastefna. Gjaldskyld svæði verða stækkuð og
gjaldskyldutími lengdur.

Uppbyggingu hjólastíga verður hraðað og skoðað verður að leggja sérstakar
hjólahraðbrautir. Við viljum að lykilhjólastígar fái nöfn. Liðkað verði fyrir
notkun rafmagnsreiðhjóla, meðal annars með uppsetningu hleðslustöðva.

4

Við viljum að Reykjavík verði leiðandi í loftslagsmálum og loftgæðum. Unnið
verði gegn svifryki. Við viljum setja metnaðarfyllri markmið um hlutdeild
vistvænna ferðamáta og styðja við orkuskipti í samgöngum m.a. í grónum
hverfum og við fjölbýlishús.

Innkaup Reykjavíkur skulu vera vistvæn og árangurinn af þeim sýnilegur og
taki mið af loftslagsmarkmiðum borgarinnar. Dregið verður úr notkun plasts og
einnota umbúða í Reykjavík.

Við viljum auka sorphirðu á álagstímum, bæta þjónustu og efla grenndarstöðvar
til að gera fólki kleift að flokka sorp án þess að þurfa að eiga bíl.
Rekstraröryggi Reykjavíkurflugvallar verður tryggt meðan unnið er að
undirbúningi nýs flugvallar í nágrenni borgarinnar. Aðalskipulagi Vatnsmýrar
verði breytt og lokun flugvallarins seinkað þegar samningar hafa náðst við
ríkið um Borgarlínu sem styður við nauðsynlega uppbyggingu á Ártúnshöfða, í
Elliðaárvogi, á Keldum og í Keldnaholti.
Við ætlum að einfalda og uppfæra þjónustu við dýraeigendur með því að
sameina dýraþjónustu Reykjavíkur. Dýraþjónustan ber ábyrgð á þjónustu og
samskiptum við gæludýraeigendur, leyfisveitingum og framfylgd samþykkta
borgarinnar um gæludýrahald.

5

kafli 02

HÚSNÆÐISMÁL

Markvissar aðgerðir í húsnæðismálum og hraðari uppbygging íbúðarhúsnæðis
er eitt stærsta verkefni kjörtímabilsins. Við ætlum að halda áfram samvinnu
við húsnæðissamvinnufélög sem ekki eru rekin í hagnaðarskyni og fjölga
stúdentaíbúðum, íbúðum eldra fólks og leiguíbúðum verkalýðsfélaga og skoða
fjölbreyttar leiðir til uppbyggingar öruggs húsnæðismarkaðar og fjölbreytts
leigumarkaðar í samstarfi við ríkið og verkalýðshreyfinguna.
Við ætlum að leggja sérstaka áherslu á hagkvæmar og nútímalegar lausnir í
húsnæðisuppbyggingu og setja aukinn kraft í lausnir fyrir ungt fólk og fyrstu
kaupendur, meðal annars í tengslum við Borgarlínu.

Lykilsvæði í húsnæðisuppbyggingu verði fjölbreyttir þéttingarreitir, meðal
annars meðfram þróunarásum aðalskipulags ásamt nýrri, blandaðri byggð í
Gufunesi, Bryggjuhverfi, Úlfarsárdal, Elliðaárvogi, Höfðum, Skeifu og Skerjafirði.
Við ætlum að einfalda skipulags- og byggingarferla hjá borginni og þrýsta á
ríkið að einfalda laga- og regluumhverfi þess.
Við ætlum að halda áfram að fjölga félagslegum íbúðum í eigu borgarinnar
og fjölga þeim um 500 á kjörtímabilinu og endurskoða reglur um
húsnæðisstuðning.

Við ætlum að halda áfram uppbyggingu sértækra búsetuúrræða með því að
fjölga íbúðum um að minnsta kosti 100 á kjörtímabilinu.

6

kafli 03

VELFERÐ OG
LÝÐHEILSA
Við ætlum að fara í heildarendurskoðun á þjónustu velferðarsviðs og á
þjónustumiðstöðvum með þarfir notenda að leiðarljósi. Við viljum rafvæða
og einfalda umsóknarferla og endurskoða þjónustusvæði svo að þjónusta
borgarinnar taki mið af þörfum notandans og sé valdeflandi.

Eitt meginverkefnið á kjörtímabilinu verður að gera Reykjavík að aldursvænni
borg í fremstu röð.

Unnið verði markvisst gegn öllu ofbeldi og margþættri mismunun og einelti í
borginni. Við viljum vinna gegn einangrun fólks. Við ætlum að vinna gegn sárri
fátækt með markvissum og valdeflandi hætti. Ný aðgerðaáætlun verður unnin
og sett í forgang.
Við ætlum að fjölga hjúkrunarrýmum með samningum við ríkið, móta
heildstæða stefnu um félagsstarf og félagsmiðstöðvar velferðarsviðs,
stórauka notkun á velferðartækni við veitingu velferðarþjónustu, efla enn
frekar samþætta heimahjúkrun og heimaþjónustu, innleiða matarstefnu
Reykjavíkurborgar og innleiða endurhæfingu í heimahúsi.

Við ætlum að setja NPA í forgang, semja um fullfjármögnun við ríkið, innleiða
Sáttmála Sameinuðu þjóðanna um réttindi fatlaðs fólks og uppfæra þjónustuna
í takti við hann. Samráð skal haft við fatlað fólk og hagsmunasamtök þess við
stefnumótun og eftirfylgni stefnunnar á öllum stigum þeirrar vinnu.

Aðgengi fyrir alla á að vera aðalsmerki borgarinnar. Við ætlum að fara í samstarf
við fyrirtæki og stofnanir til að tryggja aðgengi fatlaðs fólks, endurskoða og
bæta ferðaþjónustu fatlaðs fólks og bæta aðgengi að almenningssamgöngum.
Sjá framhald á næstu blaðsíðu.

7

Velferð og lýðheilsa
framhald

Við ætlum að fara í markvissar aðgerðir til að draga úr kvíða barna á
grunnskólaaldri, með heilsueflingu og með því að tryggja nauðsynlega
sálfræðiþjónustu, til dæmis með endurskipulagningu þjónustunnar og í
samstarfi við heilsugæslu.

Ferli umsókna um fjárhagsaðstoð verður endurskoðað samhliða endurskoðun
reglna um þjónustu við notendur fjárhagsaðstoðar. Rýmka þarf reglur varðandi
námsstyrki og endurskoða aldurshámarkið.
Aðstoð við viðkvæma og jaðarsetta einstaklinga skal ávallt ganga út frá
valdeflingu og skaðaminnkun. Styðja skal við og styrkja verkefni á borð við
„Húsnæði fyrst“ og Frú Ragnheiði. Sett verði á fót búsetuúrræði fyrir konur
með geð- og fíknivanda og skoðað að koma upp neyslurýmum í samvinnu við
heilbrigðisyfirvöld.

Efla þarf þjónustu við nemendur með fjölþættar þarfir og fjölskyldur þeirra og
tryggja forvarnarstarf og snemmtæka íhlutun óháð greiningum.
Meginreglan verður sú að borgin sinni velferðarþjónustu við íbúa en haldi
einnig áfram samvinnu við félög og hagsmunasamtök sem veita mikilvæga
velferðarþjónustu samkvæmt samningum við borgina.

Heilsa og líðan íbúa verði höfð að leiðarljósi við hvers kyns stefnumótun á
vegum borgarinnar. Reykjavík sem heilsueflandi borg leggi áherslu á lýðheilsu
og almenningsíþróttir fyrir öll æviskeið.

8

kafli 04

SKÓLA- OG
FRÍSTUNDAMÁL
Við ætlum að bæta starfsumhverfi í leikskólum, grunnskólum og
frístundaheimilum með því að bæta kjör starfsfólks, stytta vinnuvikuna, minnka
álag, draga úr skriffinnsku og auka faglegt frelsi fólks.
Ný menntastefna verði samþykkt að loknu samráði við fagfólk, foreldra,
nemendur og skólasamfélagið.

Við viljum brúa bilið milli fæðingarorlofs og leikskóla með fjölgun
ungbarnadeilda og byggingu nýrra leikskóla, auk þess að skoða aðgerðir til að
fjölga dagforeldrum.
Í grunn- og leikskólum, frístundaheimilum og félagsmiðstöðvum á starfsfólk
að hafa faglegt frelsi í störfum sínum og næg tækifæri til starfsþróunar og
símenntunar. Megináhersla verður lögð á borgarreknar menntastofnanir og
áfram verður stutt við sjálfstætt starfandi leik- og grunnskóla.

Samþætta og sameina þarf betur skóla- og frístundastarf í því skyni að bæta
dag barna og ungmenna og hafa hann samfelldan, auka sveigjanleika og nýta
fjármagn betur.
Í tilraunskyni verði einn leikskóli í hverju hverfi opinn yfir sumartímann til
tryggja að fjölskyldur hafi meiri sveigjanleika um hvenær þær fara í frí.

Stutt verði við börn sem hafa annað tungumál en íslensku að móðurmáli, meðal
annars með stuðningi við grasrótarsamtök sem annast móðurmálskennslu
barna af erlendum uppruna og stuðlað að aukinni þátttöku þeirra í frístundaog félagsstarfi.
Frá og með áramótum 2019 skulu barnafjölskyldur einungis borga
námsgjald fyrir eitt barn, þvert á skólastig. Frá og með áramótum 2021 skulu
barnafjölskyldur mest greiða fæðisgjöld fyrir tvö börn, þvert á skólastig.

9

kafli 05

ATVINNUMÁL
OG ÞJÓNUSTA
Reykjavík á að vera eftirsótt og aðlaðandi borg. Fjölbreytt atvinnulíf, nýsköpun,
skapandi greinar og sprotafyrirtæki eiga að blómstra í Reykjavík. Til þess
þarf fjölbreytt framboð atvinnuhúsnæðis og atvinnusvæða. Þekkingarsvæði í
Vatnsmýri og skapandi hverfi í Gufunesi og á Granda eru meðal vaxtarbrodda
en huga þarf að fjölbreyttu atvinnulífi í öllum hverfum borgarinnar.
Reykjavík er stærsti ferðamannastaður landsins. Borgin mun áfram beita sér í
markaðssetningu borgarinnar sem áfangastaðar fyrir ferðamenn á forsendum
íbúa og leitast við að stýra álaginu eins og gert hefur verið með staðsetningu
hótela, markvissara eftirliti með skammtímaleigu til ferðamanna og stýringu á
rútuumferð á viðkvæmum svæðum.

Við viljum að þjónusta borgarinnar við fólk sem er að opna ný fyrirtæki verði
framúrskarandi, að útgáfa leyfa sé sneggri og einfaldari og að Reykjavík hvetji til
atvinnu- og verðmætasköpunar.
Til að auka fjölbreytta atvinnustarfsemi og endurlífga hverfiskjarna verður
stofnaður frumkvöðlasjóður sem fyrirtæki og einstaklingar geta sótt í.

Atvinnustefna borgarinnar verður endurskoðuð með áherslu á fjölbreytileika,
sjálfbærni og samkeppnishæfni.

Við viljum þróa hugmyndir um sveigjanleg starfslok og vinna að virkri þátttöku
þeirra sem hafa verið utan vinnumarkaðar. Við ætlum að auka atvinnutækifæri
fatlaðs fólks og fólks með skerta starfsgetu.
Unnið verði að innleiðingu þjónustustefnu Reykjavíkurborgar í allri starfsemi
hennar með sérstakri áherslu á notendamiðaða hönnun og samráð í þjónustu.
Við ætlum að bæta þjónustu borgarinnar með snjöllum, rafrænum lausnum, og
sjálfvirkum ferlum.

10

kafli 06

FJÁRMÁL
OG REKSTUR
Borgin skal rekin með ábyrgum og sjálfbærum hætti. Skuldir skulu greiddar
niður meðan efnahagsástandið er gott. Tryggja skal svigrúm til fjárfestinga í
Borgarlínu og félagslegu húsnæði.

Reykjavíkurborg hefji samtal við ríkið um tekjustofna sveitarfélaga, að
gistináttagjald renni til sveitarfélaga og um endurskoðun jöfnunarsjóðs
sveitarfélaga í samvinnu við Samband íslenskra sveitarfélaga. Leita skal eftir
samstarfi við önnur sveitarfélög á höfuðborgarsvæðinu um kostnaðarþátttöku
varðandi rekstur sem íbúar svæðisins nýta í sameiningu.

Útsvar skal haldast óbreytt. Fasteignaskattar á atvinnuhúsnæði verði lækkaðir
úr 1,65% í 1,60% fyrir lok kjörtímabilsins.

Ljúka þarf opnun bókhalds á kjörtímabilinu og stuðla að því að upplýsingar
um öll útgjöld borgarinnar, dótturfyrirtækja hennar og byggðasamlaga séu
eins gagnsæ og opin og kostur er og upplýsingar um ráðstöfun styrkja sem
borgin veitir séu aðgengilegar. Uppfærsla upplýsinganna skal gerast eins nálægt
rauntíma og hægt er.
Við ætlum að leggja malbikunarstöðinni Höfða til nýja lóð og kanna í kjölfarið
kosti og galla þess að selja fyrirtækið.
Innri endurskoðun ljúki greiningu á misferlisáhættu innan borgarkerfisins
og hún verði notuð sem grunnur að aðgerðum og vörnum gegn misferli og
spillingu.
Innkaupareglur Reykjavíkurborgar verða endurskoðaðar, meðal annars
til að skerpa á ákvæðum um vistvæn innkaup, undirboð, keðjuábyrgð og
mannréttindasjónarmið.

11

kafli 07

KYNJAJAFNRÉTTI
OG KJARAMÁL
Við ætlum að eyða launamun kynjanna hjá starfsfólki Reykjavíkurborgar, móta
kjarastefnu og halda áfram tilraunaverkefninu um styttingu vinnuvikunnar. Við
ætlum að leiðrétta laun kvennastétta.
Við ætlum að þróa áfram kynjaðar fjárhags- og starfsáætlanir til að stuðla að
auknu jafnrétti og réttlátari nýtingu fjármuna.
Við munum vinna gegn kynbundnu ofbeldi og áreitni í borginni í samræmi
við nýsamþykkta aðgerðaáætlun gegn ofbeldi. Við viljum efla Bjarkarhlíð,
ofbeldisvarnarnefnd og jafnréttisskólann og auka kynjafræði og kynfræðslu
fyrir ungt fólk. Kynfræðsla taki til félagslegra þátta, upplýsts samþykkis og
mannhelgi.

Sérstaklega þarf að vinna gegn launamun byggðum á uppruna eða ríkisfangi.
Styrkja þarf stöðu kvenna og hinsegin fólks af erlendum uppruna og stuðla að
valdeflingu þeirra með meiri upplýsingum um réttindi og úrræði sem eru í boði
á viðeigandi tungumáli.
Tryggja skal aðgengi allra kynja að þjónustu borgarinnar og uppfæra skal
eyðublöð svo að þau geri ráð fyrir öllum kynjum.

Gera skal úttekt á klefa- og salernisaðstæðum og tillögur til úrbóta þar sem við
á til að gefa öllum rými í opinberum byggingum eins og skólum, sundlaugum og
íþróttahúsum. Þetta skal gert með aðkomu hagsmunasamtaka er málið varðar.
Styrkja skal og styðja við starfsemi grasrótar- og félagasamtaka sem vinna að
jafnrétti í víðum skilningi.

Huga skal að ólíkum þörfum kynja í námi svo eitthvert kyn verði ekki kerfislega
útundan.

12

kafli 08

MANNRÉTTINDA
OG LÝÐRÆÐISMÁL
Tryggja skal möguleika allra til þátttöku og aðgengis að lýðræðissamfélaginu.
Mannréttindaborgin Reykjavík haldi áfram að valdefla hópa sem njóta ekki
jafnra tækifæra og réttinda á við aðra í samfélaginu. Reykjavík á að vera
fjölmenningarborg þar sem allir eiga að geta blómstrað óháð uppruna eða
stöðu.

Samþykkja á og innleiða lýðræðisstefnu Reykjavíkurborgar sem tekur á
skyldum hennar, kjörinna fulltrúa og starfsfólks. Lögð verði áhersla á samráð
við hagsmunaaðila og einstaklinga við alla stefnumótun og eftirfylgni stefnu í
öllum málaflokkum. Veigamikil stefnumótun fari fram í opnu samráðsferli á þar
til gerðri samræmdri gátt á vef borgarinnar.
Við viljum auka enn frekar gagnsæi í stjórnsýslunni sem nær til allra ferla við
ákvarðanatökur. Mælaborð borgarinnar verði klárað. Fundargerðir og önnur
opinber skjöl verði gerð aðgengileg á netinu og rekjanleg eftir innihaldi.
Skilgreint verður hlutverk gagnastjóra hjá Reykjavíkurborg.

Embætti umboðsmanns borgarbúa verður eflt í því skyni að gera því kleift að
sinna fræðslu og frumkvæðisathugunum.

Hverfisráð verða endurskoðuð með skilvirkni, eflingu lýðræðis og bætt samstarf
við íbúa að leiðarljósi.
„Betri Reykjavík“ verði gerð enn betri með því að auka áhrif borgarbúa á
ráðstöfun skattfjár og stefnumótun. Útvíkka skal verkefnið „Hverfið mitt“
þannig að hægt verði að hafa bein áhrif á fleira en framkvæmdir og viðhald í
hverfinu.

Við ætlum að meta reynslu og menntun innflytjenda, efla túlkaþjónustu, bæta
miðlun og aðgengi að upplýsingum í samráði við hagsmunasamtök. Við ætlum
að styðja að lög verði sett sem banni mismunun á grundvelli þjóðernis, innan
vinnumarkaðar og utan.

Skoðum bestu leiðir til að miðla upplýsingum til innflytjenda, hælisleitenda og
flóttafólks í samvinnu við ríkið og önnur sveitarfélög.

13

kafli 09

MENNINGARÍÞRÓTTA- OG
TÓMSTUNDAMÁL
Blómlegt menningarlíf er snar þáttur í lífsgæðum borgarbúa og
samkeppnishæfni borgarinnar og kappsmál borgarinnar er að menning sé
aðgengileg öllum.

Við ætlum að opna safn Nínu Tryggvadóttur og útfæra viðbyggingu við
Borgarbókasafnið í Grófarhúsi. Auka á menningarframboð í hverfum, fjölga
æfingahúsnæði fyrir ungt tónlistarfólk og vinnurýmum listafólks í hverfunum.
Við ætlum að gera konur sýnilegar í menningarsögu borgarinnar, efla
bókasöfnin, auka list í opinberu rými og gera ráð fyrir henni þegar á
skipulagsstigi. Við ætlum að styðja grasrótarstarf í lista- og menningarmálum
og treysta stuðning við sjálfstætt starfandi listamenn í gegnum
samkeppnissjóði.
Við ætlum að tryggja jafnara aðgengi að menningu, íþróttum og tómstundum
óháð efnahag og stöðu.

Við viljum að öll börn og ungmenni njóti jafngóðrar þjálfunar, athygli og
forgangs í öllum greinum sem eru í boði innan borgarinnar. Jafnræði skal aukið
og unnið gegn aðstöðumun. Allar forvarnir gegn ofbeldi og viðbrögð við því
verða að vera í lagi.
Aðstaða til íþróttaiðkunar og heilsueflingar á að vera góð. Þess vegna ætlum
við að klára boltahús í Grafarvogi, sundlaug í Úlfarsárdal og undirbúa
íþróttamannvirki fyrir Grafarholt og Úlfarsárdal, ljúka við velli í Árbænum
og Víkinni, fjölnota knatthús og boltahús í Mjódd og undirbúa fimleikahús í
Breiðholti, skoða hugmyndir um fjölnota knatthús að Hlíðarenda og þróun
svæðis KR í Vesturbæ í samráði við íbúa.

14

Greina þarf þörf fyrir aðstöðu fyrir börn og unglinga í Laugardal og semja um
framtíðarþjónustu í Safamýri í samráði við íbúa.
Teknar verði upp viðræður við Kópavog um Fossvogslaug og þróaðar verði
hugmyndir um ylstrandir á fleiri stöðum.

Við ætlum að efla skólahljómsveitirnar, stofna hverfakóra og finna tómstundir
við hæfi þar sem notkun frístundakortsins er minni en annars staðar í borginni.

15

kafli 10

STJÓRNKERFI

Fagráðum og nefndum borgarinnar verður fækkað.

Mannréttindaráð og stjórnkerfis- og lýðræðisráð verða sameinuð í nýtt
Mannréttinda- og lýðræðisráð.

Menningar- og ferðamálaráð og Íþrótta- og tómstundaráð verða sameinuð
í Menningar-, íþrótta- og tómstundaráð. Ferðamálin munu heyra undir
borgarráð, líkt og atvinnuþróun og atvinnumál. Sérstaklega verður hugað að
góðum tengingum, samráði og samstarfi við atvinnulíf borgarinnar og þeim
málefnum fundinn skýr farvegur á kjörtímabilinu.
Loftslagsmál, loftgæði, úrgangsmál, sorphirða, málefni grænna svæða og
umhirða, ásamt málefnum heilbrigðisnefndar munu heyra undir Umhverfisog heilbrigðisráð, en Umhverfis- og skipulagsráð fær heitið Skipulags- og
samgönguráð.

Kosningu í hverfisráð verður frestað til áramóta þar til niðurstaða um hlutverk
þeirra og framtíð liggur fyrir.

16

BREIÐHOLT
12. JÚNÍ 2018

Dagur B. Eggertsson

Þórdís Lóa Þórhallsdóttir

Dóra Björt Guðjónsdóttir

Líf Magneudóttir

