Úrskurður Úrskurðarnefndar Pírata
18. ágúst 2016
í máli nr. 6/2016
Tilteknum stefnum var vísað til Úrskurðarnefndar á þeim grundvelli að kærandi taldi
þær ekki uppfylla skilyrði greinar 6.6. í lögum Pírata. Í þeirri grein segir: „Stefna
skal alltaf rökstudd og hafa tilvísun í fyrri ákvarðanir félagsins.“

Úrskurðarorð
Úrskurðarnefnd hafnar kröfu kæranda um að fella hinar kærðu stefnur úr gildi og
vísa þeim aftur í málefnahópa til frekari úrvinnslu. Stefnurnar halda því gildi sínu.
Úrskurðarnefnd beinir þó þeim vinsamlegu tilmælum til höfundar stefnanna að
æskilegt gæti verið að endurskoða stefnurnar með hliðsjón af því að bæta við vísun í
efnahagsstefnu Pírata.

Málsmeðferð
Úrskurðarnefnd barst kæra þann 23. júní 2016, þess efnis að ákveðnar stefnur sem
samþykktar voru í kosningakerfi Pírata stæðust ekki lög flokksins um form og efni
stefna.
Úrskurðarhæfi kærunnar
Þann 26. júlí tók Úrskurðarnefnd kæruna fyrir á fundi sínum. Niðurstaða nefndarinnar
var að hún taldi kæruna ekki vanreifaða og að hún fjallaði um mál er félli undir
lögsögu nefndarinnar sbr. grein 8.1. í lögum Pírata. Úrskurðarhæfi kærunnar var
samþykkt af öllum nefndarmönnum úrksurðarnefndar. Nefndin taldi því kæruna tæka
til málsmeðferðar.

Kæruaðila var þann 28. júlí 2016 tilkynnt um úrskurðarhæfi kærunnar og boðið að
senda nefndinni frekari upplýsingar eða gögn. Eins var kæruaðila tilkynnt um
nýsamþykktar málsmeðferðarreglur Úrskurðarnefndar og honum boðið að nýta sér
úrræði reglnanna í málsmeðferðinni.
Þann 31. júlí 2016, svaraði kærandi og óskaði ekki eftir því að skila inn frekari
gögnum en óskaði eftir því að nýta sér nafnleyndarákvæði Málsmeðferðarreglna
Úrskurðarnefndar. Nefndin tók beiðni kæruaðila til meðferðar þann 2. ágúst.
Ákvörðun um nafnleynd kæruaðila
Samkvæmt 13. grein málsmeðferðarreglnanna er kæruaðilum heimilt að óska
nafnleyndar og metur Úrskurðarnefnd hvort þörf sé á því í hverju tilfelli fyrir sig.
Úrskurðarnefnd ber að gæta jafnræðis beggja málsaðila og hafa meðalhóf til
hliðsjónar. Að jafnaði er Úrskurðarnefnd ekki heimilt að heimila nafnleynd þegar um
er að ræða kærur gegn einstaklingum.
Að mati Úrskurðarnefndar beinist fyrirliggjandi kæra ekki gegn einstökum meðlimi
félagsins heldur gegn lögmæti ákveðinna stefna félagsins. Því var Úrskurðarnefnd
heimilt að meta hvort veita ætti kæruaðila nafnleynd út frá hinum almennu ákvæðum
málsmeðferðarreglnanna þess efnis.
Úrskurðarnefnd lítur svo á að mikilvægt sé að félagsmenn geti leitað til nefndarinnar
með álitamál innan félagsins. Málsmeðferðarreglur Úrskurðarnefndar innihalda rúma
heimild nefndarinnar til þess að veita kæruaðila nafnleynd. Það er gert til þess að auka
aðgengi félagsmanna að nefndinni sem ellegar myndu láta hjá líða að bera mál fyrir
nefndina undir nafni.
Þó er vert að hafa í huga, jafnræði málsaðila og meðalhófsregluna. Úrskurðarnefnd
lítur svo á að kæran beinist gegn samþykktum stefnum félagsins og ekki þeim aðilum
er stóðu að gerð stefnanna. Það væri því félagsmönnum öllum í hag að fá úr því
skorið hvort samþykktar stefnur félagsins standist lög þess. Til þess að gæta fyllsta
jafnræðis ákvað nefndin ennfremur að leita skyldi til þeirra aðila er sömdu stefnurnar
til álitsgerðar um lögmæti stefnanna.

Að þessu sögðu var ekki að sjá að nafnleynd kæruaðila ylli ójafnvægi meðal
málsaðila. Öll atriði kærunnar lágu ljós fyrir og mótaðila var gert kleift að svara þeim
efnislega til jafns við kæruaðila. Nefndin taldi jafnræði málsaðila því gætt sem og að
meðalhóf væri tryggt. Úrskurðarnefnd ákvað því að veita kæruaðila kæru nr. 6/2016,
nafnleynd á grundvelli 13. greinar málsmeðferðarreglna Úrskurðarnefndar. Kæruaðila
var tilkynnt um ákvörðun nefndarinnar þann 2. ágúst 2016 með tölvupósti.
Úrskurðarnefnd sendi þá erindi til Marðar Ingólfssonar, ætluðum höfundi
stefnanna, þann 3. ágúst 2016. Merði var gerð grein fyrir efni kærunnar, og vísað á
málsmeðferðarreglur Úrskurðarnefndar þar sem meðal annars koma fram að Mörður
hefði tvær vikur til þess að svara efni kærunnar og skila inn frekari gögnum eða
upplýsingum til Úrskurðarnefndar Pírata.
Svar barst frá Merði þann 15. ágúst 2016, og leit úrskurðarnefnd svo á að með
pósti hans væri gagnaöflun nefndarinnar í máli þessu lokið og tók því málið til
úrskurðar.

Málsatvik
Röksemdir kæranda
Í kæru sinni taldi kærandi upp nokkur atriði er vörðuðu uppsetningu og innihald
nokkurra stefna er kærandi taldi ganga gegn grein 6.6. í lögum Pírata.
Kærandi vísaði eftirfarandi stefnum til Úrskurðarnefndar:

•

9 Lífeyrissjóðir lýðræðisvæddir

•

6 Landsbankinn í ríkiseigu

•

5 Samkeppni á lyfjamarkaði

•

3 Stóriðja borgi tekjuskatt

•

1 Fjármagnstekjuskattur

Í fyrsta lagi sagði kærandi að stefnurnar væru almennt illa upp settar.

Í annan stað voru hinar kærðu stefnur sagðar skorta tilvísanir í áður samþykktar
stefnur og liði úr grunnstefnunni er vörðuðu efni stefnanna. Kærandi nefndi dæmi um
að allar stefnurnar ættu það sameiginlegt að tengjast á einhvern hátt efnahagsmálum
en innihéldu þó ekki tilvísun í áður samþykkta efnahagsstefnu Pírata.
Í þriðja lagi taldi kærandi að mikilvægt væri að innra samræmis gætti í stefnumálum
Pírata og kvað þessar stefnur allar á skjön við slíkt samræmi. Kæranda þótti ekki
ásættanlegt að misræmis gætti milli samþykktra stefna og að umræddar stefnur væru
jafnvel í mótsögn við hvor aðra.
Loks kvað kærandi ofangreinda ágalla stefnanna ganga gegn hefðum Pírata við
uppsetingu á stefnumálum að mati kæranda.
Kærandi krafðist þess að Úrskurðarnefnd úrskurðaði á þá leið að stefnurnar skyldi
fella úr gildi, þeim vísað aftur í málefnahópa þar sem hægt væri að gera nauðsynlegar
úrbætur á þeim, og til þess að vitna megi rétt í fyrri ákvarðanir flokksins. Með kröfu
sinni vísaði kærandi til liðar 1.3. úr grunnstefnu Pírata þess efnis að fyrri ákvarðanir
Pírata þurfi alltaf að geta sætt endurskoðun.
Rök mótaðila
Mótaðili kvað mál kæranda vanreifað og skorta nákvæmari upplýsingar um á hvaða
hátt umræddar stefnur uppfylli ekki skilyrði greinar 6.6. í lögum Pírata.
Að mati mótaðila færði kærandi engin rök fyrir því að stefnurnar væru illa upp
settar og nefndi engin dæmi því til stuðnings. Enn fremur benti mótaðili á að engar
uppsetningarkröfur séu gerðar til stefnutillagna í lögum Pírata.
Mótaðili kvað ekki hægt að fallast á að brotið væri gegn grein 6.6. í lögum Pírata á
þeim grunni að skortur væri á tilvísunum í þegar samþykktar stefnur og grunnstefnu
Pírata í hinum kærðu stefnum. Mótaðili vakti athygli á því að í lögum Pírata sé enga
kröfu að finna um að stefnumál vitni í öll samþykkt stefnumál eða alla hluta
grunnstefnunnar sem varða kunna einstakar stefnur. Einu kröfur sem segja mætti að
lögin geri til efnisinnihalds stefnutillögu er að rökstuðningur fylgi og að vísað sé til
fyrri ákvarðana flokksins. Mótaðili kvað þær kröfur uppfylltar í öllum

stefnutillögunum fimm, þar sé vísað í grunnstefnuna og stefnu Pírata um ríkissjóð og
skattheimtu og greinargerð fylgi stefnutillögunum öllum til rökstuðnings.
Mótaðili kvað kæranda ekki hafa fært sannfærandi rök fyrir því að hinar kærðu
stefnur væru í mótsögn við hvor aðra. Mótaðili sagði kæranda engin dæmi nefna um
slíkar mótsagnir né hafi kærandi vísað í lög Pírata sem banni slíkar mótsagnir. Benti
mótaðili á að í flokki þar sem stefna er ávallt í þróun og grasrót leiðréttir kúrsinn með
stöðugri stefnuvinnu, hljóti nýrri stefna að ganga framar eldri stefnu og ógilda fyrri
ákvarðanir félagsins, þar sem efni stefnumálanna verða ekki samrýmd.
Loks vildi mótaðili koma þeirri skoðun sinni á framfæri til Úrskurðarnefndar að
nefndin “ætti að fara ákaflega varlega í það að ógilda samþykkta stefnu eða
lýðræðislegar niðurstöður flokksins almennt, sérstaklega á forsendum formreglna, því
það er augljóst að ef grasrótin hefur samþykkt stefnu í því formi sem hún er framsett,
þá þýði það að grasrótin telur formið ásættanlegt.”

Niðurstaða
Grein 6.6. í lögum Pírata segir:
“Stefna skal alltaf rökstudd og hafa tilvísun í fyrri ákvarðanir félagsins.”
Úrskurðarnefnd lítur svo á að grein 6.6. setji ekki almenn skilyrði um að stefnur skuli
vera settar fram á ákveðin hátt né veitir hún leiðbeiningar um hvað talist gæti vel upp
sett stefna. Því eru rök kæranda um að hinar kærðu stefnur séu almennt illa upp settar
ekki tæk til þess að draga gildi stefnanna í efa. Því verður ekki hægt að fallast á þau
rök kæranda fyrir því að ógilda beri stefnurnar. Tekur Úrskurðarnefnd því rök
mótaðila til greina hvað þetta varðar.
Úrskurðarnefnd fellst ennfremur á þau rök mótaðila þess efnis að lög Pírata
feli ekki í sér þá kvöð að nýjar stefnur skuli vísa í allar stefnur og fyrri ákvarðanir
félagsins sem á einhvern hátt gætu tengst efni stefnunnar með tæmandi hætti.

Rök kæruaðila þess efnis að stefnurnar gangi gegn hefðum Pírata við
uppsetningu á stefnumálum verður ekki fallist á þar sem kæruaðili sýndi ekki fram á
að slík hefð hafi myndast innan félagsins.
Úrskurðarnefnd tekur undir með kæranda að mikilvægt sé að innra samræmis
gæti í stefnumálum Pírata. Efnahagsstefna Pírata lá fyrir áður en hinar kærðu stefnur
voru færðar inn í kosningarkerfi Pírata. Því má einnig taka undir að æskilegt hefði
verið að hinar kærðu stefnur vísuðu með einhverjum hætti í efnahagsstefnu Pírata þar
sem umræddar stefnur fjalla vissulega allar um efnahagsmál.
Úrskurðarnefnd lítur svo á að þótt æskilegt hefði verið að vísa í efnahagsstefnu Pírata
við gerð stefnanna eru lög Pírata ekki nógu skýr og galli stefnanna ekki nógu
alvarlegur, til þess að fella úr gildi samþykkta stefnu.
Kæra þessi leiðir í ljós ákveðna vankanta á lögum Pírata er varða stefnumál.
Grein 6.6. felur í sér mjög takmarkaðar kröfur gagnvart skýrleika og uppsetningu
stefnumála Pírata. Æskilegt væri að lögum Pírata um form og uppsetningu yrði breytt
til þess að tryggja betur innra samræmi og gæði þeirra stefnumála sem samþykkt eru
innan félagsins.

Úrskurðarorð
Úrskurðarnefnd hafnar kröfu kæranda um að fella hinar kærðu stefnur úr gildi og
vísa þeim aftur í málefnahópa til frekari úrvinnslu. Stefnurnar halda því gildi sínu.
Úrskurðarnefnd beinir þó þeim vinsamlegu tilmælum til höfundar stefnanna að
æskilegt gæti verið að endurskoða stefnurnar með hliðsjón af því að bæta við tilvísun
í efnahagsstefnu Pírata.

