Úrskurður Úrskurðarnefndar Pírata
18. ágúst 2016
í máli nr. 7/2016
Úrskurðarnefnd Pírata barst kæra þann 5. júlí 2016.
Spurt var hvort að listi Pírata á Norðausturlandi væri gildur þar sem ekki lá ljóst fyrir
hvort að farið hefði verið eftir grein 14.5. í lögum Pírata.
Úrskurðarnefnd hefur heimild til þess að taka þetta mál til málsmeðferðar á grundvelli
greinar 8.1. í lögum Pírata sem segir að ágreining um framkvæmd, túlkun og brot á
lögum þessum skal vísa til úrskurðarnefndar sem úrskurðar í málinu.

Úrskurðarorð
Úrskurðarnefnd telur að Kjördæmaráð Norðausturlands hafi brotið gegn grein 14.5. í
lögum Pírata.
Úrskurðarnefnd úrskurðar að í prófkjöri Pírata á Norðausturlandi 2016 hefði átt að
endurtelja atkvæði frambjóðenda í hvert skipti sem einstaklingur sagði sig af lista.
Það þýðir að eftir að úrslit urðu ljós hefði kjördæmaráð Norðausturlands átt að láta
framkvæma endurtalningu atkvæða með Schulze aðferðinni, í hvert sinn sem aðili
hafnaði sæti á lista.
Úrskurðarnefnd beinir því til Kjördæmaráðs Norðausturlands að endurtelja atkvæði í
prófkjöri í samræmi við lög Pírata. Kjördæmaráði Norðausturlands ber því að láta
framkvæma endurtalningu atkvæða að brottfelldum þeim einstaklingum sem höfnuðu
sæti á lista í réttri tímaröð og fyrir hvern einstakling fyrir sig. Það felur í sér að
endurtelja beri atkvæði að brottfelldum þeim fyrsta sem sagði sig frá listanum, ef
röðun á lista breytist við það ber að bjóða öllum frambjóðendum prófkjörsins sæti í
samhengi við breytta niðurröðun og svo koll af kolli. Úrskurðarnefnd vill ítreka að
einnig skuli bjóða þeim sem höfnuðu sæti að taka nýtt sæti, ef endurtalning atkvæða
leiðir í ljós breytta sætaskipan.

Úrskurðarnefnd úrskurðar að ef uppröðun listans breytist við uppröðunina falli
staðfestingarkosning Pírata í Norðausturkjördæmi úr gildi og framkvæma verði nýja
staðfestingarkosningu í samræmi við breyttar niðurstöður.
Málsmeðferð
Úrskurðarnefnd barst kæra þann 5. júlí 2016 þess efnis að vafi léki um hvort prófkjör
Pírata á Norðausturlandi hafi að fullu verið í samræmi við lög félagsins. Efni
kærunnar varðaði talningaraðferð kjörstjórnar Norðausturkjördæmis sbr. grein 14.5. í
lögum Pírata. Var spurt hvort kjörstjórn hafi endurtalið fallin atkvæði að loknu
prófkjöri þegar nokkrir frambjóðendur ákváðu að þiggja ekki sæti á lista Pírata í
Norðausturkjördæmi.
Úrskurðarhæfi kærunnar
Þann 20. júlí 2016 sendi Úrskurðarnefnd formlega fyrirspurn til kjördæmaráðs
Norðausturlands þar sem óskað var upplýsinga og gagna um framkvæmd
endurröðunar á lista að brottfelldum þeim aðilum er höfnuðu sæti á listanum.
Úrskurðarnefnd barst svar þann 21. júlí þar sem fram kom að:
„Endurröðunin var skilgreind í kaflanum "Úrvinnsla prófkjörsniðurstaðna".
Að lokinni kosningu fara aðildafélög yfir niðurstöður kosninganna með
frambjóðendum og taka við staðfestingu frambjóðenda um hvort þeir vilji halda því
sæti sem þeir fengu, fella sig af lista eða lækka sig um sæti.
Hringt var í alla frambjóðendur og þeir spurðir hvort þeir vildu taka því sæti sem þeir
lentu í, færa sig neðar eða taka ekki sæti. Ef frambjóðandi færði sig neðar á lista
færðust allir frambjóðendur sem viðkomandi færði sig niður fyrir upp um eitt sæti
hver. Ef frambjóðandi tók ekki sæti á lista þá færðust allir frambjóðendur upp um eitt
sæti á lista.“
Með hliðsjón af svari kjördæmaráðs taldi Úrskurðarnefnd liggja fyrir að lögmætur
ágreiningur væri fyrir hendi um hvort framkvæmd endurröðunar á lista í prófkjöri

Pírata í Norðaustur kjördæmi standist lög Pírata, nánar tiltekið grein 14.5 úr lögum
félagsins.
Þann 2. ágúst tók Úrskurðarnefnd kæruna fyrir á fundi sínum. Niðurstaða
nefndarinnar var að hún taldi kæruna ekki vanreifaða og að hún fjallaði um mál er
félli undir lögsögu nefndarinnar sbr. grein 8.1. í lögum Pírata. Úrskurðarhæfi
kærunnar var samþykkt af öllum nefndarmönnum úrksurðarnefndar. Nefndin taldi því
kæruna tæka til málsmeðferðar.
Formleg athugun hefst
Úrskurðarnefnd tók málið formlega til athugunar þann 2. ágúst og lét kæranda vita
með tölvupósti samdægurs. Í sama tölvupósti var kæranda gefinn tveggja vikna
frestur til þess að skila inn frekari gögnum. Eins var kæruaðila tilkynnt um
nýsamþykktar málsmeðferðarreglur Úrskurðarnefndar og honum boðið að nýta sér
úrræði reglnanna í málsmeðferðinni.
Þann 8. ágúst sendi kærandi Úrskurðarnefnd tölvupóst þar sem hann tilkynnti
nefndinni að hann myndi ekki senda inn frekari gögn eða upplýsingar. Ennfremur
óskaði kærandi eftir því að njóta nafnleyndar við meðferð málsins á grundvelli 13.
greinar málsmeðferðarreglna Úrskurðarnefndar.

Ákvörðun um nafnleynd kæruaðila
Samkvæmt 13. grein málsmeðferðarreglna Úrskurðarnefndar Pírata er kæruaðilum
heimilt að óska nafnleyndar og metur Úrskurðarnefnd hvort þörf sé á því í hverju
tilfelli fyrir sig. Úrskurðarnefnd ber að gæta jafnræðis beggja málsaðila og hafa
meðalhóf til hliðsjónar. Að jafnaði er Úrskurðarnefnd ekki heimilt að heimila
nafnleynd þegar um er að ræða kærur gegn einstaklingum.
Fyrirliggjandi kæra beinist ekki gegn einstökum meðlimi félagsins heldur gegn
framkvæmd á endurtalningu á lista í prófkjöri aðildarfélags Pírata að brottfeldum
frambjóðendum er höfnuðu sæti á lista. Því er Úrskurðarnefnd heimilt að meta hvort

veita eigi kæruaðila nafnleynd út frá hinum almennu ákvæðum
málsmeðferðarreglnanna þess efnis.
Úrskurðarnefnd lítur svo á að mikilvægt sé að félagsmenn geti leitað til nefndarinnar
með álitamál innan félagsins. Málsmeðferðarreglur Úrskurðarnefndar innihalda rúma
heimild nefndarinnar til þess að veita kæruaðila nafnleynd. Það er gert til þess að auka
aðgengi félagsmanna að nefndinni sem ellegar myndu láta hjá líða að bera mál fyrir
nefndina undir nafni.
Þó er vert að hafa í huga, jafnræði málsaðila og meðalhófsregluna. Í þessu tilfelli er
um að ræða kæru er varðar talningu og þar með niðurstöðu á prófkjöri Pírata í einu
aðildarfélagi þess. Úrskurðarnefnd lítur svo á að kæran beinist gegn
talningaraðferðinni sjálfri en ekki gegn einstaka aðilum. Nefndin mun þó leita til
kjördæmaráðs Norðausturkjördæmis til álitsgerðar um lögmæti talningarinnar til þess
að gæta jafnræðis.
Loks er vert að minnast á að prófkjör Pírata á landsvísu eru félagsmönnum öllum
mjög mikilvæg enda velja félagsmenn þar einstaklinga til þess að gerast mögulegir
fulltrúar þeirra á þingi eða í sveitastjórnum landsins. Ljóst er að lögleg framkvæmd
prófkjara er félagsmönnum öllum mikið hagsmunamál.
Að þessu sögðu er ekki að sjá að nafnleynd kæruaðila valdi ójafnvægi meðal
málsaðila. Mótaðili getur svarað þeim efnislega til jafns við kæruaðila. Því telur
nefndin tryggt að jafnræðis málsaðila sé gætt sem og að meðalhóf sé tryggt.
Úrskurðarnefnd ákvað því að veita kæruaðila kæru nr. 7/2016, nafnleynd á grundvelli
13. greinar málsmeðferðarreglna Úrskurðarnefndar. Kæruaðila var tilkynnt um
ákvörðun nefndarinnar þann 2. ágúst 2016 með tölvupósti.
Gagnaöflun mótaðila
Úrskurðarnefnd sendi tölvupóst til kjördæmaráðs Norðausturlands þann 9. ágúst 2016
þar sem ráðinu var tilkynnt efni kærunnar og að málið hafði verið tekið til formlegrar

málsmeðferðar. Ráðinu var gefið tækifæri á að senda inn viðhlítandi gögn og svör við
kærunni innan tveggja vikna frá dagsetningu tilkynningarinnar.
Þann 16. ágúst barst svar frá kjördæmaráði Norðausturlands. Í kjölfarið sendi
Úrskurðarnefnd tölvupóst á kæranda og mótaðila þar sem tilkynnt var að gagnaöflun
væri lokið og nefndin tæki nú málið til úrskurðar

Málsatvik
Röksemdir kæranda
Kærandi benti á að á lista Norðausturkjördæmis hefðu þrír einstaklinga afþakkað
sætin sín, en ekki hefði verið gefið upp hvort að listinn hefði verið endurtalinn í
samræmi við grein 14.5. í lögum Pírata. Kærandi spurði því hvort að listi
Norðausturkjördæmis væri gildur/löglegur.
Grein 14.5. er svo hljóðandi:
„Raða skal á framboðslista samkvæmt úrslitum forgangskosningar með Schulzeaðferð. Þó skal frambjóðendum heimilt að víkja sæti og taka lægra sæti á lista en kjör
hans segir til um, og færast þá aðrir frambjóðendur ofar á lista. Starfsmanni er ekki
heimilt að taka fyrsta eða annað sæti. Hafni frambjóðandi sæti eða geti af öðrum
sökum ekki tekið því skal raða á lista með endurtalningu atkvæða að brottfelldum
frambjóðanda. Nægi fjöldi frambjóðenda að þessum breytingum loknum ekki
lögbundnu lágmarki fyrir fullskipaðan framboðslista er ábyrgðaraðila listans heimilt
að bæta nöfnum þeirra sem það samþykkja í sæti á eftir þeim sem kjörnir hafa verið á
framboðslistann.“

Rök mótaðila
Sem fyrr segir sendi Úrskurðarnefnd fyrirspurn um framkvæmd endurröðunar á lista
að brottfelldum þeim frambjóðendum er höfnuðu sæti á listanum. Í svari

kjördæmaráðs kom fram að ekki hafi farið fram endurtalning þegar frambjóðendur
höfnuðu sæti á lista prófkjörsins.
Úrskurðarnefnd sendi aðra fyrirspurn og spurði meðal annars hvort farið hefði verið
eftir grein 14.5. [fyrir mistök var ritað 12.5. í samskiptum Úrskurðarnefndar og
kjördæmaráðs, en það kemur ekki að sök þar sem augljóst var að báðir aðilar vissu
við hvaða grein var átt] við endurröðun á listann.
Eftirfarandi var svar Kjördæmaráðs Norðausturlands:
„Við teljum að það hafi verið farið eftir grein 12.5. [14.5.] vegna þess að enginn
hafnaði sæti í prófkjörinu. Þrír aðilar viku hins vegar úr sæti á prófkjörslista.“
.
Niðurstaða
Kærandi dregur í efa að farið hafi verið eftir grein 14.5. við röðun á lista. Helstu rök
mótaðila við þessu eru að vegna þess að enginn hafnaði sæti bar þeim ekki að
endurtelja á listann samkvæmt Schulze aðferðinni.
Ljóst er að Kjördæmaráð hafi túlkað grein 14.5. á þá leið að þegar frambjóðandi
hafnaði sæti, væri hann þar með að víkja sæti. Sbr. svör kjördæmaráðs: „Hringt var í
alla frambjóðendur og þeir spurðir hvort þeir vildu taka því sæti sem þeir lentu í, færa
sig neðar eða taka ekki sæti. Ef frambjóðandi færði sig neðar á lista færðust allir
frambjóðendur sem viðkomandi færði sig niður fyrir upp um eitt sæti hver. Ef
frambjóðandi tók ekki sæti á lista þá færðust allir frambjóðendur upp um eitt sæti á
lista“.
Úrskurðarnefnd fellst ekki á þessa túlkun kjördæmaráðs. Úrskurðarnefnd telur að hér
sé verið að rugla saman tilvikum þegar frambjóðandi víki sæti og þegar frambjóðandi
hafni sæti.
Lög Pírata eru skýr hvað þetta varðar. Í grein 14.5. segir: „Þó skal frambjóðanda
heimilt að víkja sæti og taka lægri sæti á lista en kjör hans segir til um, og færast þá

aðrir frambjóðendur ofar á lista“. Felur þetta í sér að ef aðili ákveður að lækka sig um
sæti, skuli viðeigandi aðilar hækka um sæti til samræmis. Í slíku tilviki gerist ekki
þörf að endurtelja atkvæðin.
Í grein 14.5. segir einnig: „Hafni frambjóðandi sæti eða geti af öðrum sökum ekki
tekið því skal raða á lista með endurtalningu atkvæða að brottfelldum frambjóðanda.“
Úrskurðarnefnd telur að í þessum orðum felist að ef aðili fjarlægi sig með öllu af
listanum þá eigi að endurtelja atkvæði með Schulze aðferðinni að þeim frambjóðenda
frátöldum.

Úrskurðarorð
Úrskurðarnefnd telur að Kjördæmaráð Norðausturlands hafi brotið gegn grein 14.5. í
lögum Pírata.
Úrskurðarnefnd úrskurðar að í prófkjöri Pírata á Norðausturlandi 2016 hefði átt að
endurtelja atkvæði frambjóðenda í hvert skipti sem einstaklingur sagði sig af lista.
Það þýðir að eftir að úrslit urðu ljós hefði kjördæmaráð Norðausturlands átt að láta
framkvæma endurtalningu atkvæða með Schulze aðferðinni, í hvert sinn sem aðili
hafnaði sæti á lista.
Úrskurðarnefnd beinir því til Kjördæmaráðs Norðausturlands að endurtelja atkvæði í
prófkjöri í samræmi við lög Pírata. Kjördæmaráði Norðausturlands ber því að láta
framkvæma endurtalningu atkvæða að brottfelldum þeim einstaklingum sem höfnuðu
sæti á lista í réttri tímaröð og fyrir hvern einstakling fyrir sig. Það felur í sér að
endurtelja beri atkvæði að brottfelldum þeim fyrsta sem sagði sig frá listanum, ef
röðun á lista breytist við það ber að bjóða öllum frambjóðendum prófkjörsins sæti í
samhengi við breytta niðurröðun og svo koll af kolli. Úrskurðarnefnd vill ítreka að
einnig skuli bjóða þeim sem höfnuðu sæti að taka nýtt sæti, ef endurtalning atkvæða
leiðir í ljós breytta sætaskipan.

Úrskurðarnefnd úrskurðar að ef uppröðun listans breytist við uppröðunina að þá falli
staðfestingarkosning Pírata í Norðausturkjördæmi úr gildi og framkvæma verði nýja
staðfestingarkosningu í samræmi við breyttar niðurstöður.

