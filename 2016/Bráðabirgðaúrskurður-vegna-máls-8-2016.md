Bráðabirgðaúrskurður Úrskurðarnefndar Pírata
20. ágúst 2016 í máli
nr. 8/2016
Úrskurðarorð
Kjördæmaráði Norðvesturkjördæmis er óheimilt að halda áfram eða ljúka ferli vegna prófkjörs
Pírata í Norðvesturkjördæmi. Kjördæmaráði er jafnframt óheimilt að láta fara fram
staðfestingarkosningu vegna framboðslistans.

Þessi úrskurður er til bráðabirgða og gildir þar til að Úrskurðarnefnd hefur úrskurðað í máli
nr. 8/2016 (ágreiningur um framkvæmd prófkjörs í Norðvesturkjördæmi).

Úrskurðarnefnd vekur athygli á því að úrskurðir Úrskurðarnefndar eru bindandi.

Málsmeðferð
Þann 18. ágúst 2016 barst Úrskurðarnefnd kæra vegna gruns um að frambjóðandi í prófkjöri
Pírata á Norðvesturlandi hafi gerst brotlegur við prófkjörsreglur kjördæmaráðs Pírata á
Norðvesturlandi. Nefndin hefur ákveðið að taka kæruna til efnislegrar meðferðar og veita henni
flýtimeðferð og málsnúmerið 8/2016.

Tveir af aðalmönnum úrskurðarnefndar Pírata, Olga Cilia og Þórhildur Sunna Ævarsdóttir, hafa
lýst sig vanhæfar til að koma að máli nr. 8/2016. Varamaður í Úrskurðarráði, Gunnar Ingiberg
Guðmundsson var þátttakandi í prófkjörinu á Norðvesturlandi. Aðalmenn úrskurðarnefndar
úrskurðuðu hann því vanhæfan í málinu á grundvelli b-liðar greinar 5.1 í málsmeðferðarreglum
Pírata. Herbert Snorrason, sem var einnig varamaður í nefndinni sagði sig úr nefndinni með
tölvupósti þann 17. ágúst 2016.

Þar sem meirihluti aðalmanna nefndarinnar teljast vanhæf í málinu, og varamaður einnig,
ákváðu aðalmenn Úrskurðarnefndar samhljóða að beita grein 3.6 í málsmeðferðarreglum
nefndarinnar og skipa óháða aðila í nefndina, til meðferðar tiltekins máls. Skv. grein 3.7 í
málsmeðferðarreglunum skal tryggja að hinir óháðu aðilar hafi góða þekkingu á íslenskum
lögum sem og lögum Pírata. Á grundvelli þessarar greinar ákváðu aðalmenn úrskurðarnefndar,

Helgi Bergmann, Olga Margrét Cilia og Þórhildur Sunna Ævarsdóttir að skipa þá Birgi
Steinarsson og Hafþór Sævarsson sem óháða aðila í Úrskurðarnefnd í máli nr. 8/2016.

Málsatvik

Prófkjör Pírata á Norðversturlandi fór fram dagana 8-15. ágúst 2016. Skv. 9. gr. prófkjörsreglna
Kjördæmaráðs Pírata á Norðvesturlandi skal Kjördæmaráð fara yfir niðurstöður kosninganna
með frambjóðendum og tekur við staðfestingu frambjóðenda um hvort þeir vilji halda því sæti
sem þeir fengu, fella sig af lista eða lækka sig um sæti. Að því loknu þegar listinn hafi verið
fullmannaður skuli hann verða sendur til samþykktar í opinni kosningu fyrir alla félagsmenn.
Verði listinn felldur í opinni kosningu skuli prófkjörskosning endurtekin í opinni kosningu þar
sem allir sem voru skráðir í Pírata 30 dögum áður en prófkjörskosning hófst geta tekið þátt.

Niðurstaða
Í ljósi þess að Úrskurðarnefnd hefur borist kæra vegna gruns um að frambjóðandi hafi brotið
prófkjörsreglur Pírata á Norðvesturlandi telur nefndin að það sé ótækt að Kjördæmaráð
Norðvesturlands fari í það ferli að klára röðun á lista og halda staðfestingarkosningu um hann
fyrr en niðurstaða er komin í mál nr. 8/2016. Því hefur Úrskurðarnefnd ákveðið að virkja grein
15.1 í málsmeðferðarreglum nefndarinnar, en þar segir að Úrskurðarnefnd geti beitt
bráðabirgðaráðstöfunum til þess að stöðva framkvæmd máls ef að verulegir hagsmunir séu í
húfi fyrir málsaðila eða félagið. Jafnframt segir í grein 15.2 í sömu reglum að við slíkar
aðstæður gefi nefndin út sérstakan úrskurð sem geti stöðvað framgang mála eða beint þeim
tímabundið í ákveðinn farveg til bráðabirgða.

Þegar að miklir hagsmunir eru í húfi fyrir Pírata er ótækt að Kjördæmaráð sem starfar á
grundvelli laga Pírata geti haldið áfram með framkvæmd prófkjörs á grundvelli
kosninganiðurstaðna sem álitamál er um hvort voru lögmætar.

Á grundvelli þess að mál nr. 8/2016 og niðurstaða þess er mjög mikilvæg fyrir Pírata í heild,
og með tilliti til þess að mál nr. 8/2016 hefur fengið mestu mögulegu flýtimeðferð, telur
Úrskurðarnefnd að réttmætt sé að beita bráðabirgðaráðstöfun sbr. grein 15.1 í
málsmeðferðarreglum Úrskurðarnefndar, gagnvart frekari aðgerðum Kjördæmaráðs Pírata á
Norðvesturlandi, þangað til að niðurstaða er fengin í máli nr. 8/2016. Er það því niðurstaða

Úrskurðarnefndar að ferli prófkjörs í Norðvesturkjördæmi skuli stöðvað þangað til að
niðurstaða Úrskurðarnefndar í máli nr. 8/2016 liggur fyrir. Er því Kjördæmaráði
Norðvesturlands jafnframt óheimilt að láta fara fram staðfestingarkosningu á lista vegna
prófkjörs sem haldið var í Norðvesturkjördæmi þangað til niðurstaða liggur fyrir í máli nr.
8/2016.

Úrskurðarorð
Kjördæmaráði Norðvesturkjördæmis er óheimilt að halda áfram eða ljúka ferli vegna prófkjörs
Pírata í Norðvesturkjördæmi. Kjördæmaráði er jafnframt óheimilt að láta fara fram
staðfestingarkosningu vegna framboðslistans.

Þessi úrskurður er til bráðabirgða og gildir þar til að Úrskurðarnefnd hefur úrskurðað í máli
nr. 8/2016 (ágreiningur um framkvæmd prófkjörs í Norðvesturkjördæmi).

Úrskurðarnefnd vekur athygli á því að úrskurðir Úrskurðarnefndar eru bindandi.

Úrskurðarnefnd Pírata
Birgir Steinarsson
Hafþór Sævarsson
Helgi Bergmann

